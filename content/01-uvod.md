---
title: Úvod
---
Pouze 13 % velkých státních softwarových projektů končí úspěchem.[^haze]
Prostředí státní správy je pro vývoj softwaru obzvlášť složité, protože státní správa postrádá základní znalosti moderního vývoje softwaru a spoléhá se na zastaralé způsoby nákupu softwaru.

Státy jsou přitom na moderním softwaru a hardwaru stále víc závislé, nedokázaly by bez nich poskytovat základní veřejné služby a úspěch jakékoliv velké politické změny je podmíněn úspěchem její softwarové infrastruktury.
Různé státní úřady čelí podobným výzvám – musí v rámci svých rozpočtových a personálních možností modernizovat zastaralé technologické systémy, které jsou drahé, neflexibilní a neefektivní.[^legacy]
Státní činitelé a úřady při tom ovšem často spoléhají na tytéž zastaralé procesy, které je do současné problémové situace dostaly.

Veřejnost si zaslouží vládu disponující toutéž špičkovou technologií, kterou lze získat v běžném komerčním prostředí.
Závisí na tom důvěra veřejnosti ve stát.

Tato příručka je určena exekutivcům, rozpočtovým specialistům, zákonodárcům a dalším „netechnickým“ lidem, kteří rozhodují o rozpočtech státních IT projektů a dohlíží na ně.
Dozvíte se v ní, jaké otázky si musíte klást, jak identifikovat žádoucí výsledky, a naučíte se základy moderního vývoje softwaru, aby vaše projekty pokud možno končily úspěchem.

Kromě toho vám příručka poskytne nástroje pro řešení souvisejících problémů, například:

* Souběžný provoz, údržba a modernizace starších IT systémů
* Závislost na dodavateli plynoucí ze starších smluvních závazků
* Bariéry v komunikaci a sdílení informací uvnitř organizací, strach z rizika
* Dlouhé rozpočtovací cykly neodpovídající moderním metodám vývoje softwaru
* Bezpečnostní rizika
* Hledání vhodných dodavatelů

Text se věnuje především zakázkovému vývoji softwarových systémů, ale je důležité si uvědomit, že prvky šité na míru zákazníkovi často obsahuje i běžný komerční krabicový software (COTS, _commercial off-the-shelf_) nebo software poskytovaný jako služba (SaaS, _software as a service_).
Jakmile si necháte na běžném komerčním softwaru něco upravit na míru, většina této příručky se vztahuje i na něj – viz též sekci _Pozor na past komerčního softwaru na míru_ níže.

Státní správa musí být dobrým správcem veřejných peněz, což znamená, že musí pro své zaměstnance vyžadovat dobře použitelné, přiměřeně drahé a dlouhodobě udržitelné digitální nástroje.
A přesně takové vám pomůže získat následující text.



[^haze]: Statistika mluví o projektech v hodnotě nejméně 6 milionů dolarů, v Evropě a Spojených státech, které skončily úspěšně v termínu a stanoveném rozpočtu. [Standish Group: Haze](https://www.standishgroup.com/sample_research_files/Haze4.pdf).

[^legacy]: Z 90 miliard dolarů, které byly ve federálním rozpočtu v roce 2019 vyhrazeny na IT výdaje, je 80 % vyhrazeno na údržbu staršího softwaru ([Agencies Need to Develop Modernization Plans for Critical Legacy Systems](https://www.gao.gov/products/GAO-19-471), GAO, červen 2019).
V odkazovaném textu se píše, že nevhodně udržovaný starší software vede k bezpečnostním problémům, neplnění úkolů, personálním potížím a růstu nákladů.
